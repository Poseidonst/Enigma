Volkstribunen, dé oplossing uit het Romeinse Rijk?
Door Teije Onstein

In een democratie, in onze democratie, hoort het volk aan de macht te zijn, maar is dat nu wel zo? Hoeveel heeft het volk nou te zeggen in de twee kamers in Den Haag? Wat kunnen wij nou als individu betekenen? In mijn ogen is de tijd van het demos kratos verzwakt en verliezen wij de grip op onze eigen maatschappij. Daarom ben ik van mening dat daar iets aan moet veranderen en dat we de oplossing uit de oudheid kunnen halen.

In het Romeinse Rijk had men twee volkstribunen die de belangen van het volk bij de senaat voorlegden. Dit zou in onze democratie nog niet eens zo’n slechte aanvulling zijn, mits het goed uitgevoerd zou worden. Met behulp van deze volkstribunen zou langzaam de stem van het volk meer door kunnen dringen in de regering. Om dit echter goed te kunnen verwezenlijken zal ik in dit essay uitleggen wat de rechten en plichten van de tribunen zouden zijn en hoe men tot volkstribuun wordt benoemd.

In principe zouden er in totaal drie volkstribunen worden gekozen, zodat die elkaar kunnen controleren en er door een oneven aantal altijd een uitkomst bij een stemming zal zijn. Deze volkstribunen staan aan het hoofd van de kiesraad, die dan zal bestaan uit 388 leden (één afgevaardigde per gemeente). Deze mensen mogen geen lid zijn van een politieke partij, geen bevolkingsgroep voortrekken en moeten veel van de maatschappij afweten. Elke gemeente stemt zelf voor een afgevaardigde en landelijk worden er uit alle leden van de kiesraad drie volkstribunen gekozen. De tribunen worden één keer in de vier jaar gekozen tijdens de landelijke verkiezingen en mogen slechts eenmaal tot tribuun worden verkozen. Hierdoor zullen zij niet te veel macht vergaren.

Er zullen voornamelijk twee grote taken voor de drie volksvertegenwoordigers zijn: Allereerst hebben de volkstribunen altijd het recht een referendum te initiëren als zij van mening zijn dat het volk zijn stem moet laten horen bij een bepaalde kwestie. Dit kan bijvoorbeeld zijn bij een probleem dat direct invloed heeft op de bevolking of bij een stemming waarbij de uitkomst bijna fifty-fifty is. Om zo’n referendum door te voeren moet eerst in de kiesraad om advies worden gevraagd. De leden van de kiesraad zullen dan voornamelijk in hun eigen gemeente inventariseren om een goed oordeel te kunnen vellen. Nadat dit advies is gegeven zullen de tribunen alledrie stemmen of dit referendum zal plaatsvinden en of het bindend dan wel niet bindend zal zijn.

De volkstribunen zullen verder ook een medium zijn om het volk zelf wetten te laten voorstellen. Zo zou iedere Nederlandse inwoner een concreet wetsvoorstel bij de kiesraad kunnen voorleggen en kan de volkstribuun uiteindelijk bepalen of ministers dit wetsvoorstel moeten uitwerken en voorleggen aan de Tweede Kamer.
Om te voorkomen dat hier misbruik van wordt gemaakt moet elke burger die een wetsvoorstel indient eerst 10.000 handtekeningen verzamelen en een goed uitgewerkt idee inleveren. Verder zou er bij een ondoordacht, onhaalbaar of onserieus voorstel een geldboete kunnen worden uitgedeeld om dit te voorkomen. Het is daarom wel van belang dat voordat men een wetsvoorstel indient er eerst bij de lokale vertegenwoordiger  om advies wordt gevraagd. Hierdoor zal menig man niet worden afgeschrikt zijn stem te laten horen door het risico op een boete. Uiteindelijk zullen de volkstribunen het laatste woord hebben en kunnen altijd nog bepalen dat het voorstel niet bij de Tweede Kamer wordt voorgelegd.

De volkstribunen mogen echter niet te veel macht krijgen, aangezien de trias politica dan uit balans zou raken. Omdat de tribunen het volk vertegenwoordigen in de regering is het volledig rechtvaardig dat het volk de tribunen controleert. Dit kunnen ze doen door ten eerste een klacht in te dienen of advies te geven aan de tribunen hoe beter zou kunnen worden gehandeld. Mochten de volksvertegenwoordigers echt niet naar dit advies luisteren kan de bevolking een herverkiezing aanvragen. Dit zou kunnen worden gedaan door bijvoorbeeld 100.000 handtekeningen te verzamelen en dit weer bij de kiesraad in te brengen.

Het volk zou aan de andere kant niet als enige de volkstribunen mogen controleren, hierdoor zouden de tribunen te manipuleerbaar kunnen worden door het volk. Als het volk namelijk ook maar een beetje ontevreden is kunnen zij de volksvertegenwoordigers erg onder druk zetten. Daarom ben ik van mening dat de Tweede Kamer ook een controlerende taak op zich moet nemen. Het parlement heeft namelijk andere belangen bij de volkstribunen dan het volk, zo wil het volk waarschijnlijk erg veel bepalen door middel van regelmatige referenda en het indienen van veel wetsvoorstellen. Het parlement wil dit aan de andere kant juist zo veel mogelijk beperken zodat zij makkelijker zouden kunnen regeren. Door de volkstribunen op deze manier te controleren zullen de belangen van beide partijen zo goed mogelijk in balans zijn: een efficiënt bestuur met een duidelijke stem van het volk

Deze dubbelzijdige controle zal als volgt worden bewerkstelligd: Stel dat het volk 100.000 handtekeningen heeft verzameld en een herverkiezing wil, maar het parlement juist vindt dat de tribunen goed hun eigen belangen verwezenlijken. Dan kan het parlement zelf altijd nog stemmen of deze herverkiezingen doorgaan (vice versa kan het parlement natuurlijk ook herverkiezingen aanvragen). Als de herverkiezingen alsnog niet doorgaan moeten de volkstribunen hun handelswijze aanpassen zodat het volk tevreden blijft. Mochten er echter te vaak nieuwe verkiezingen worden aangevraagd zijn de volkstribunen verplicht af te treden. Dit dient als stimulans om zo goed mogelijk rekening te houden met belangen van beide partijen, aangezien elk lid van de kiesraad slechts één keer mag worden gekozen.

Al met al zal het volk zo weer langzaam zijn stem terugkrijgen in onze democratie en zal met dit systeem een betere balans kunnen ontstaan tussen een efficiënt bestuur en participatie van het volk. Met dit systeem zou Nederland niet alleen maar afhangen van de regering en zal het individu meer betekenis krijgen. Met behulp van dit systeem zou de Demos Kratos eindelijk weer zijn plekje kunnen opeisen in onze maatschappij!
